---
title: "ROBINSONO KRUSO"
---
## lia vivo kaj strangaj, mirindegaj aventuroj
# verkitaj de Daniel Defoe (1661-1731) kaj tradukitaj en 1908 de Pastro A. Krafft

 Mi trovis fendon en la malsupro de la ŝipo. Vi povas esti certa, ke mia unua penso estis serĉi por nutraĵo kaj mi baldaŭ iris al la panujo kaj mi maĉis panon dum mi iris tien kaj reen, ĉar mi ne havis tempon por perdi.
Troviĝis tie ankaŭ iom da rumo de kiu mi prenis sufiĉan
trinkon kaj tio refortigis min. Kion mi plej multe bezonis
estis boato por terenporti la posedaĵon. Sed vaniĝis por
deziri tion, kion mi ne povis havigi; nu, ĉar en la ŝipo
troviĝis kelke da ekstraj velstangoj, tri aŭ kvar grandaj
traboj el ligno, kaj unu ekstra masto aŭ du, mi komencis
fari floson.

Mi metis kvar stangojn flanke ĉe flanke kaj, laŭlarĝe,
surmetis sur ilin mallongajn pecetojn de tabulo por
fortikigi mian floson. Kvankam la tabuloj povis elporti
mian pezon, ili estis tro maldikaj por elporti multe da mia
ŝarĝo. Tial mi prenis segilon, kiu estis en la ŝipo, kaj
segis maston en tri longaĵojn, kiuj multe fortikigis la
floson. Mi trovis iom da pano kaj rizo, holandan
fromaĝon kaj iom da sekigita kapraĵo. Ekire, estis iom da
tritiko, sed la ratoj ĝin eltrovis kaj neniom restis.

Mia sekvanta tasko estis, ke mi ŝirmu miajn
posedaĵojn kontraŭ la ŝprucado de la maro; ne postulis
multe da tempo por tion fari, ĉar estis surŝipe tri kestoj
sufiĉe grandaj por enhavigi ĉion kaj ilin mi metis
surfloson. La enfluo forportis mian veston kaj ĉemizon,
kiujn mi nelonge lasis surtere; sed estis kelke da novaj
vestaĵoj en la ŝipo.